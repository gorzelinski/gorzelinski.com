# A oto moja krótka historia

Moje najwcześniejsze wspomnienia nierozerwalnie związane są z elektroniką. Do dziś pamiętam dreszczyk emocji, towarzyszący mi podczas [dźwięku uruchamiania](https://youtu.be/uAZokuOXfu0) pierwszego PlayStation. Brzmiał on jak przejście przez portal - wejście w inną, cyfrową galaktykę. Ta galaktyka już wtedy mnie pochłonęła. Po niemal 20 latach nadal w niej tkwię.

Z biegiem lat, zainteresowanie elektroniką się u mnie pogłębiało. Mając kilkanaście lat dostałem swój pierwszy telefon - używany Sony Ericsson k300i. Nadal pamiętam jego specyfikację: 12MB pamięci, aparat VGA(0,3Mpix), wyświetlacz o 65 tysiącach kolorów. Wówczas te liczby nie mówiły mi wiele. Lubiłem jednak je analizować i porównywać między modelami. W zasadzie nadal to robię. Dziś przyjmuje to formę śledzenia blogów i vlogów technologicznych.
Wówczas przeglądałem ulotki operatorów telekomunikacyjnych.

Moja pasja do cyfr nie kończyła się na tym. W szkole najbardziej lubiłem matematykę (wiem, byłem dziwnym dzieckiem). Profil matematyczno-fizyczny w LO, a następnie studia na [Politechnice Poznańskiej](https://www.put.poznan.pl) wydały mi się dobrym pomysłem.

Chciałbym stwierdzić, że wybór kierunku [Elektronika i Telekomunikacja](https://www.put.poznan.pl/kierunek/elektronika-i-telekomunikacja) był w pełni świadomy. Moja decyzja opierała się jednak na skojarzeniach i przypadku. Szczęśliwym przypadku. Na studiach nadal mogłem kreślić równania matematyczne - w tym logiczne. Konstruować na ich podstawie proste układy elektroniczne. Programować (mikro)procesory. Konfigurować routery i pogłębiać wiedzę na temat sieci. O tych ostatnich uczyłem się nie tylko na studiach.

W trakcie studiów pracowałem w [Semcore](https://semcore.pl/), jako specjalista SEO. **Wtedy zacząłem tworzyć strony internetowe.** Pierwsze z nich wyglądały okropnie, ale spodobało mi się to. Po kilku miesiącach samodzielnej nauki rozpocząłem pracę jako Front-End Developer w [Af Agency](https://af.agency/) Miałem okazję współpracować nad projektami dla marek takich jak Volkswagen, Skoda czy Develey. Poznałem też koszmar tworzenia newsletterów dla różnych klientów pocztowych. Mimo to, okres ten wspominam bardzo dobrze.

Studia - z tytułem inżyniera - skończyłem w 2020 roku. Moja praca dyplomowa dotyczyła analizy technologii i narzędzi do tworzenia stron internetowych. Jednak na tym nie poprzestałem. Wiedzę na ten temat staram się pogłębiać cały czas - oglądając wykłady, słuchając podcastów i czytając książki.

Choć książki „wujka Boba” i inne klasyki informatyki zajmują sporo miejsca na moim regale - nie ograniczam się tylko do książek technicznych. Mój Kallax ugina się także od książek psychologicznych, naukowych, filozoficznych i grubych biografii. Całe szczęście, że istnieje Kindle!

Poza książkami lubię także inne media. Gry, filmy, muzyka - pochłaniam je wszystkie.

Jeżeli się nie uczę i nie konsumuję różnych mediów (lub kawy) to najprawdopodobniej ćwiczę, spaceruję, przeglądam memy z kotami lub ciężko rozmyślam nad błędami poznawczymi.
