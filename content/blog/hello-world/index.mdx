---
title: Hello... world?
description: "Co ja właściwie robię?"
date: 2021-05-02T16:00:00+02:00
image:
  alt: "To jest alt tekst do zdjęcia"
  src: "./hello.jpg"
---

Pisząc ten post, zmagam się z jednym, zasadniczym pytaniem - co ja do cholery robię? Myśl o stworzeniu bloga towarzyszy mi już od jakiegoś czasu. Towarzyszą mi także wątpliwości. Ja przecież nie jestem elokwentnym literatą. [Jestem inżynierem](/o-mnie) - piszę co najwyżej kolejne linie kodu, czyż nie? Może pora na coś więcej.

## Jak do tego doszło? Chyba wiem

Pomysł na tego bloga ma dwa, główne źródła:

- Wewnętrzne - zauważyłem, że pisanie wprowadza mnie w stan [flow](<https://pl.wikipedia.org/wiki/Przep%C5%82yw_(psychologia)>). Zapisywanie kolejnych stron dziennika działało na mnie terapeutycznie i pomagało ustrukturyzować moje myśli. Ślęczałem długo także przed klawiaturą - szlifując komentarze w dyskusjach na social media.
- Zewnętrzne - kilka osób dostrzegło te moje komentarze. Zaczęły pytać o to, czy nie prowadzę bloga lub nie tworzę innych tekstów. Jedna dziewczyna pochwaliła nawet mój "wspaniały styl wypowiedzi". Naprawdę! Tak było, nie zmyślam.

## Szwedzki regał, szwedzki stół - o treści paragrafów kilka

### Web Development

Zajmuję się programowaniem, więc o tym będzie ten blog. Konkretnie o programowaniu webowym, a jeszcze konkretniej o ekosystemie JavaScript. Z tym językiem mam najdłuższe doświadczenie. Posty często będą dotyczyły Front-end Developmentu. Jednak nie chciałbym na tym poprzestać. Back-end również wydaje się ciekawy. Na studiach coś tam klikałem w językach z rodziny C. Aktualnie, Python wydaje mi się interesującym językiem programowania. Być może będę publikował rzeczy, których ostatnio się nauczyłem.

### Informatyka i Matematyka

Programowanie to coś więcej niż konkretne języki i frameworki. Niektórzy twierdzą, że [to tylko szczegóły](https://blog.cleancoder.com/uncle-bob/2012/08/13/the-clean-architecture.html). Dlatego będę poszerzał mojego bloga o wpisy z teorii: informatyki i matematyki. Algorytmy, struktury danych, wzorce projektowe i inna - bardziej uniwersalna - wiedza. Wiedza, która jest niezależna od technologii.

### Design

Tworzenie stron - czy ogólniej, interfejsów użytkownika - najczęściej poprzedza faza projektowania. Ich aspekt wizualny również jest istotny. Myślę, że każdy Front-End Developer powinien znać podstawy projektowania. Z tego powodu będę pisał o typografii, kolorach, układzie i generalnie designie.

### Książki

Jestem zapalonym czytelnikiem. Czytam regularnie i dość „szeroko”. Mój regał Kallax (jednej, znanej szwedzkiej firmy) jest zapełniony książkami różnych gatunków: od fikcji, przez literaturę faktu i naukową, po filozofię. Jednocześnie lubię dzielić się tym, czego się dowiedziałem. Z tego powodu, streszczenia, opracowania i inne posty związane z książkami będą się pojawiać regularnie.

### Hardware i Elektronika Użytkowa

Oprócz software'u i książek lubię także hardware i elektronikę użytkową. Z zainteresowaniem śledzę rynek konsolowy, smartfonowy i pecetowy. Sporo czasu poświęcam na przeglądanie testów różnych sprzętów. Nie jestem pewien czy będzie ze mnie blogger technologiczny, ale od czasu do czasu może napiszę coś na ten temat.

### Coś jeszcze?

Wymieniając to wszystko obawiam się nadmiernego eklektyzmu treści. Jednocześnie wolałbym się nie ograniczać. Nie chciałbym rezygnować z potencjalnie interesującego wpisu, tylko dlatego, że nie pasuje do żadnej z powyższych kategorii. Moje zainteresowania na przestrzeni ostatnich lat zmieniały się i rozszerzały. Prawdopodobnie ten proces będzie trwał - również w trakcie pisania tego bloga. Interesuje mnie wiele rzeczy, które nie zawsze są ze sobą powiązane (przynajmniej na pierwszy rzut oka). Dlatego proponuję korzystać z tego bloga jak ze szwedzkiego stołu - wybieraj z niego tylko to, co dla Ciebie najlepsze.

## Co ma z tego wyjść? Nie wiem

Autentycznie. Nie wiem. Rozpoczynam tego bloga nie do końca wiedząc co robię. Podobnie nie wiem, co z tego wyjdzie. Będę się starał pisać regularnie. W idealnym świecie, w każdy weekend pojawiłby się wpis. Niestety wiemy jak jest - świat nie jest idealny. Mi też do ideału daleko. Umiem narzucić sobie dyscyplinę. Nie dam sobie jednak ręki uciąć za restrykcyjne terminy. Pewnie szybko straciłbym rękę, co tylko spowolniłoby publikacje. Na szczęście, nieustannie się uczę i lubię dzielić się wiedzą. Ta kombinacja stwarza szansę na częste aktualizacje. Myślę, że ten blog będzie dla mnie okazją i motywacją do nauki kolejnych rzeczy. Będę pisał z perspektywy wiecznego ucznia. Jak kiedyś ujął to jeden, sławny fizyk:

> If you want to master something, teach it. A great way to learn is to teach.
> &mdash;<cite> Richard Feynman</cite>
